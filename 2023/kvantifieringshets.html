<!doctype html>
<html>
<head>
    <title>xazax / kvantifieringshets</title>
    <meta charset="UTF-8" />
    <meta name="viewport" content="width=device-width, initial-scale=1.0">

    <link rel="icon" type="image/x-icon" href="/images/kopimi.svg" />

    <style>
            html        {font-size: 1em;width: 25rem;margin:auto;}
            blockquote  {font-style: oblique; font-size: 1.337rem;}
            aside       {font-size: 1.337rem; border-left: 0.25rem black solid; float: right; width: 13rem; padding-left: 0.5rem; margin-left: 0.5rem;}
            
    </style>
</head>
<body>

<article>
    <section><h1>kvantifieringshets</h1></section>
   
   
    <section>
	<p>Jag satt gömd från sommarsolens vidriga strålar i skuggan från huset på handbyggd trall och drack varm zingo med en handfull smala plastsugrör ur en glasflaska. Glasflaskan kom hem i en back som pappa alltid funderade på om han skulle behålla eller återlämna med panten.</p>

	<p>Läsk var inte farligt än, mikroplaster var knappt påhittat och plastsugrören var nästan gratis.</p>

	<p>Idag är sugrören förbjudna, läsken är snudd på barnmisshandel, trallen stenlagd, prippsbacken är en raritet som handlas med på andrahandsmarknaden, solen bränner som aldrig förr och gud nåde er om panten inte återlämnas för allt sopsorteras minutiöst i samfällighetens kameraövervakade soprum. </p>

	<p>I Jonna Bornemarks bok ”Det omätbaras renässans” väcks tankar om att vi skjuter bort allt som inte är mätbart. Vi väger, mäter, jämför, kvantifierar och gör statistik av allt. Sen när statistiken är insamlad och skall kategoriseras tar vi hjälp av datorernas självlärande modeller för att med en tänkvärd framtidstro göra heuristik av algoritmer kring statistik. Diskursen lägger drömmandet av en magisk framtid av överflöd till ett slags tvångsmässig performativitet. Frågor vi oss verkligen vart alla dessa nypositiva praktiker för oss? </p>

	<p>Drar åt bandet på min lilla klocka som mäter allt möjligt för att göra fakta som går att kontrollera av min lilla spionmaskin jag alltid håller i handen. Små bitar data skickas till Frankrike, USA och världen över för att visa om mina hjärtslag är godkända, tiden i sängen är acceptabel eller min skärmtid har förändrats sen förra veckan. Ligger jag i en vattensäng och njuter av en cigarett? Nej, nej, tobak är farligt. Då dör jag av cancer. Om jag dricker läsk ur sugrör får jag högt blodsocker och kaloriintaget för idag går upp som spik. Man måste leva moderat inom ramarna för ett acceptabelt, optimerat och gärna accelererande liv. Mer muskler, mindre fett. </p>
    </section>

<aside>“Who's gonna carry the boats?” David Goggins</aside>

    <section>
		<p>När jag växte upp lekte vi med smällare. Små snabbt brinnande stubiner och packat krut. Man gjorde sig riktigt illa när de sprängdes i handen och alla kände någon som kände någon som försökt förbättra dem men sprängt av en lite bit av någon hand eller toppen av ett finger. De användes vid påsk, nyår, födelsedag, midsommar eller som hobby. Istället för att leka med smällare får man idag… jag vet inte? Mobilspel? Träning i att disciplineras inför ett liv framför skärmen. Glöm inte att öppna dagens paket med överraskning. Hjärnans dopamin måste tränas till casino kunder. Allt skall göras till spel, game… gejmifikation. Om det inte kan mätas och övervakas är det skumt. </p>

		<p>Som kontanterna? Bäst att förbjuda kontanter så inte nya generationer kan köpa smugglade ryssar eller maxiskott. Inga mer sydeuropeiska limpor med cigg från någon källarbutik. Pengar skall vara vita, digitala och spårbara. Du ska veta att lönen är övervakad och konsumtionen skall göras enligt rådande normer. Konsument bliv vid din kredit. </p>
    </section>
</article>
</body>
</html> 